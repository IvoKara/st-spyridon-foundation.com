---
title: 'Пантофката на св. Спиридон Тримитунтски Чудотворец'
description: 'Информация за чудесата на св. Спиридон и неговите износени пантофки'
image: https://bg-patriarshia.bg/uploads/D025A55633B9AFB13F70EE49E9D0FBCC.JPG
---

Свети Спиридон Тримитунтски Чудотворец († 350г.) още приживе бил известен с изключителната си доброжелателност и отзивчивост към хората. В неговия дом бездомните намирали приют, странниците - храна и отдих, болните - изцеление, нуждаещите се - помощ.

На Първия вселенски събор свети Спиридон особено угодил на Господа, като отстоял догмата и истината за Светата Животворяща и Неразделна Троица. Заради това Господ го прославил с дара на чудотворството и в нашето маловерно и суетно време: известни са множество свидетелства за изцеления, финансова помощ и разрешаване на различни житейски проблеми.

Нетленните мощи на светителя се намират на остров Корфу в Гърция от 1453 година. Те имат съвършено уникални свойства: тялото му е с **температура 36,6 градуса** като на жив човек, костите и ноктите му **растат**, а пантофките, с който е обут, **се изностват**.

На Корфу казват, че свети Спиридон **ходи по света**, помага на страдащите и прави добрини на хората, и затова пантофките му се износват - виждали са даже морски водорасли по тях. Поради това веднъж годишно ги подменят, а сменените пантофки се раздават на вярващите.

От средата на 2014г. И в старинен храм “_Света Петка_” с благословението на митрополита на Керкира, Паксос и близките острови Нектарий се сдобихме с велика светиня - _пантофка на св. Спиридон, осветена на мощите му_.

![Пантофката на св. Спиридон](https://bg-patriarshia.bg/uploads/D025A55633B9AFB13F70EE49E9D0FBCC.JPG){.rounded-img.mt-12}
